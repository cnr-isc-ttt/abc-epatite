---
title: Diffusione
---

## I numeri in Italia e nel mondo

L'Organizzazione Mondiale della Sanità (OMS) considera le epatiti virali un problema di salute pubblica molto importante a livello globale e si pone l’obiettivo di eliminarle definitivamente entro il 20301. Vi sono molte iniziative per sensibilizzare i governi, le strutture socio-sanitarie e le popolazioni affinché siano promosse la prevenzione, la diagnosi e il trattamento di questa malattia e le sue evoluzioni croniche.

Le epatiti virali sono presenti e diffuse in tutto il mondo. L’Organizzazione Mondiale della Sanità (OMS) ci dice che circa [257 milioni di persone](http://apps.who.int/iris/bitstream/handle/10665/255017/WHO-HIV-2017.06-eng.pdf) nel mondo sono affette da epatite B cronica e 71 milioni di persone da epatite C cronica. In Europa i malati cronici sono circa 29 milioni. La maggioranza di queste persone non è consapevole di essere affetta da epatite, non ha accesso ai test diagnostici per scoprire la malattia, né ai farmaci salvavita né alle terapie.
Anche se l’epatite A non diventa cronica, provoca circa 11.000 morti in un anno. In generale, nel 2015 (ultimo dato disponibile), le epatiti virali hanno causato 1,34 milioni di morti.

### I numeri dell'epatite A

L'epatite A è presente in tutto il mondo, soprattutto nei Paesi del sud. Ogni anno ci sono circa 1,4 milioni di casi. L’epatite A è particolarmente diffusa nei Paesi che presentano scarse condizioni igienico-sanitarie, dove sono colpiti prevalentemente i bambini (in maniera spesso asintomatica). Nei Paesi in cui la diffusione è intermedia o bassa l'infezione colpisce prevalentemente gli adolescenti e gli adulti.

L'Italia è un paese a diffusione medio-bassa con un andamento in diminuzione (1 caso ogni 100.000 abitanti). Tuttavia, vi sono stati focolai epidemici dovuti al consumo di alimenti inquinati, come frutti di mare, vegetali e frutta (nel 1992, 1994, 1997, 2013) e/o a comportamenti a rischio (2016).

Generalmente si guarisce completamente. La malattia è letale in una percentuale di casi che si attesta tra lo 0,1% e lo 0,3%, percentuale che può raggiungere l'1,8% negli adulti sopra i 50 anni.

### I numeri dell'epatite B

L’epatite B è presente in modo diffuso in tutto il mondo: circa 1/3 della popolazione mondiale è stata esposta al virus e circa 257 milioni di persone sono affette da epatite B cronica. Nel 2015 (ultimo dato disponibile) sono morte circa 887.000 persone per malattie correlate all'epatite B.

In Europa ci sono circa 4,7 casi ogni 100.000 abitanti. In Italia, negli ultimi 30 anni, le infezioni da epatite B sono diminuite sia per il miglioramento delle condizioni socio-economiche, sia grazie alla vaccinazione anti-epatite B iniziata nel negli anni 80 e diventata **obbligatoria dal 1991**. Tuttavia, vi sono ancora circa 600.000 portatori di infezione cronica, con malattie del fegato correlate all’epatite B.

### I numeri dell'epatite C

La sua distribuzione geografica varia considerevolmente: l'Africa e l'Asia sono le aree di maggiore prevalenza, mentre in America, Europa occidentale e settentrionale e Australia la malattia è meno presente.

L'OMS stima che il 2-3% della popolazione mondiale abbia avuto contatto con il virus dell’epatatite C nel corso della vita per un totale di 120-170 milioni di persone (di cui 71 milioni hanno l’infezione cronica). Ogni anno muoiono circa 399.000 persone a causa di malattie del fegato correlate all'epatite C (soprattutto cirrosi e cancro). Questi dati sono probabilmente sottostimati, dato che l'epatite C spesso non provoca sintomi per molti anni e le persone non si accorgono di averla presa. Le persone più a rischio hanno tra 25 e 44 anni, e sono soprattutto uomini.

In Europa l'incidenza di nuove diagnosi è di circa 7.3 casi ogni 100.000 abitanti (dato per il 2017 dell’ECDC). Negli ultimi 20 anni il numero totale dei casi diagnosticati nell'UE è cresciuto verosimilmente anche a seguito della maggiore consapevolezza e della disponibilità di farmaci in grado di curare l’infezione.

Oggi le droghe per via endovenosa sono il principale fattore di rischio per la trasmissione dell’epatite C in Europa.

In Italia, i portatori cronici di epatite C sono più di un milione, di cui 330.000 con cirrosi, con una prevalenza di casi al sud.
