# Epatite B

## Cosa è <Badge text="Risposta in 100 parole" type="tip" />

L'epatite B è una infezione del fegato causata da un virus, che rappresenta un grave problema per la sanità mondiale. Si presenta in forma acuta e può diventare cronica.

Quando diventa cronica può portare col tempo a cirrosi, cancro e numerosi altri disturbi sistemici legati alla disregolazione del sistema immunitario.

Si trasmette attraverso il contatto con **liquidi biologici** di una persona infetta (in particolare sangue, sperma, liquidi vaginali). In assenza di interventi specifici l’infezione può essere trasmessa dalla madre infetta al neonato durante la gravidanza, al momento del parto o nel corso dell’allattamento.

Esiste un vaccino efficace per prevenirla. La prevenzione è fondamentale per due motivi:

1. la malattia è difficile da individuare perché spesso non ci sono sintomi;
2. nei Paesi a elevata diffusione, l’epatite B causa fino al 90% dei carcinomi del fegato.

Inoltre il riconoscimento delle donne in età fertile con epatite cronica B è molto importante per prevenire l’infezione neonatale che è associata con altissime proporzioni di cronicizzazione.

## Come la prendo

![CNR ISC](/images/sex.jpg)

Il virus dell’epatite **B** si trasmette quando un soggetto suscettibile viene a contatto con liquidi biologici di soggetti infetti, come il sangue, le secrezioni delle mucose genitali e lo sperma. Il contagio può avvenire anche dalla madre al neonato al durante la gravidanza, al momento del parto o durante l’allattamento se non vengono presi specifici provvedimenti.

Il contatto e la trasmissione del virus avvengono attraverso siringhe, aghi, apparecchiature sanitarie infette (strumenti non adeguatamente sterilizzati per agopuntura, tatuaggi, cure dentali, manicure, ecc.).

Il virus sopravvive anche all’esterno del corpo, sulle superfici ambientali, per almeno 7 giorni. Si può quindi essere contagiati tramite oggetti contaminati a propria insaputa (spazzolini da denti, rasoi, forbici, pettini) in seguito a piccole lesioni della cute o delle mucose.

### Soggetti a maggior rischio

::: danger Rischio maggiore per tutti coloro che non sono stati vaccinati.

- persone che fanno uso di droghe iniettabili
- chi pratica sesso non protetto con diversi partner
- operatori sanitari e altri soggetti che possono venire a contatto con sangue o altri liquidi corporei per motivi lavorativi (es. chi lavora in laboratorio)
- persone che vivono o lavorano a stretto contatto con persone infette (conviventi, familiari, partner sessuali, tatuatori, estetiste, ecc.)
- persone che hanno frequente bisogno di trasfusioni (es. dialisi) o riceventi di trapianto di organi
- viaggiatori non vaccinati contro l’epatite B
  :::

## Come si manifesta, cosa rischio

Il periodo di incubazione del virus dell'epatite B è in media 75 giorni, ma può variare entro ampi limiti che vanno dai 30 ai 180 giorni.

I sintomi caratteristici possono essere più o meno gravi e sono direttamente associato all’età di infezione. In particolare la maggior parte delle persone che si infetta durante l’età infantile non manifesta alcun sintomo durante la fase acuta dell’infezione. Quando i sintomi sono presenti, possono durare diverse settimane e consistono in mancanza di appetito, disturbi addominali, nausea, vomito, malessere generale e stanchezza, febbre, urine scure, a volte ittero (colorito giallastro della pelle e della parte bianca dell'occhio).

Dopo l’infezione acuta alcuni soggetti sviluppano un’infezione cronica. In queste circostanze il virus continua a replicarsi producendo danni e mantenendo i soggetti cronicamente infetti capaci di trasmettere l’infezione ad altre persone suscettibili.

La proporzione di cronicizzazione varia con il variare dell’età del soggetto. Infatti chi contrae l’infezione in età infantile ha proporzioni di cronicizzazione fino al 90% mentre chi contrae l’infezione in età adulta ha tassi di cronicizzazione ben inferiori al 90%.

I soggetti che dopo l’infezione producono anticorpi specifici contro l’antigene “S” del virus (anticorpi anti-HBsAg) sono capaci di arrestare completamente la replicazione del virus e non sono più infetti. Tuttavia se questi soggetti perdono la loro immunità a seguito di terapie immunosoppressive come quelle contro il cancro o come quelle contro le malattie auto immuni, il virus dell’epatite B può nuovamente ricomparire e produrre danni gravi. Pertanto l’unica vera garanzia per prevenire tutte le complicanze del virus dell’epatite B è quella di vaccinarsi.

## Come si riconosce e come si cura

Il miglior modo per combattere l’epatite B è la vaccinazione. Se credi di non essere stato vaccinato e per motivi legati al tuo lavoro o al tuo stile di vita ti senti a rischio chiedi di essere vaccinato al tuo medico. Benché il miglior modo per prevenire l’infezione sia la vaccinazione prima di esporsi al rischio di contagio, il vaccino può essere ancora efficace anche dopo 24 h dopo essere stati esposti al virus.

Se pensi di essere entrato a contatto con il virus dell’epatite B in una specifica situazione (es. durante un rapporto sessuale), parla subito con un medico. Un trattamento farmacologico (con immunoglobuline specifiche) entro le 24 ore dal contagio, abbinato alla vaccinazione con successivi richiami, protegge dallo sviluppo dell’infezione.

La diagnosi di epatite B si effettua principalmente tramite esami del sangue. Le analisi del sangue permettono di dimostrare l’infezione acuta e cronica e danno indicazione sulla necessità di vaccinazione o di inizio della terapia.

L’epatite B è una malattia complessa e deve essere trattata da medici specialisti sia nelle sue presentazione di epatite acuta che nelle sue forme di cronicizzazione. Esistono farmaci specifici per il trattamento dell’epatite B. La necessità di iniziare una terapia sia in fase acuta che cronica deve essere deciso da un medico specialista in malattie infettive o in gastroenterologia (epatologo).

## Come si previene

::: tip La vaccinazione
Per prevenire l’epatite B e le sue conseguenze (malattie al fegato correlate) esiste una vaccinazione sicura ed efficace, con una copertura del 95%.
:::
In Italia, dal 1991 la vaccinazione è obbligatoria per tutti i nuovi nati e fortemente raccomandata per i gruppi a maggior rischio d’infezione (tossicodipendenti, personale sanitario, conviventi di portatori cronici, ecc.). Il ciclo vaccinale consiste in tre somministrazioni; per i nuovi nati di solito viene utilizzato il vaccino esavalente, che, oltre a proteggere dall’epatite B, previene anche difterite, poliomielite, tetano, pertosse e infezioni invasive da _Haemophilus influenzae **B**_.

Nei casi di alto rischio di trasmissione dalla madre al neonato, la prima dose del vaccino si somministra entro le prime 12-24 ore di vita del bambino.

Da quando è stato introdotto il vaccino in Italia ad oggi, i nuovi casi di epatite B si sono ridotti dell'80% (nei gruppi di età destinatari dell’intervento vaccinale, 0-24 anni).

## Quanto è diffusa

L’epatite B è diffusa in tutto il mondo, causando ogni anno migliaia di morti (soprattutto a causa delle complicazioni, incluse cirrosi e cancro). Secondo i dati dell’OMS, circa 257 milioni di persone nel mondo sono affette da epatite B cronica. Cfr. I numeri dell’epatite B.
